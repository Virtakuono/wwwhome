Siihen aikaan antoi valtiovarainministeri Katainen, että koko valtakunnassa oli toimitettava verollepano. Tämä verollepano oli jo ties kuinka mones laatuaan ja tapahtui Pursulaisen pitäessä kuria Otaniemessä. Kaikki tekivät parhaansa kiertääkseen veroja, kukin omassa kaupungissaan. Niin lähti myös muuan kiltalehden päätoimittaja kotoaan teekkarikylästä veronkiertoa varten Maarintalolle, Espoon kaupunkiin, sillä hän kuului Kvantin toimituskaartiin, ja veronkiertosyistä oli jonkinlainen julkaisu ennen vuoden vaihdetta levitykseen saatettava. Hän lähti Maarintalolle yhdessä reppunsa kanssa, repussa oli pakattuna tölkillinen energiajuomaa ja muutama kvanttimekaniikkaa käsittelevä perusteos. Hänen Maarilla naputellessaan tuli kiitos runsaan kofeiinin nauttimisen vuoksi virtsaamisen aika. Niinpä hän meni ja virtsasi Maarintalon nuhruisissa saniteettitiloissa, sillä eipä Maarilla juuri parempaakaan ollut tarjolla.

Sillä seudulla oli myös ulkomaalaisia vaihto-opiskelijoita ihmettelemässä hiljattain maahan satanutta ensilunta. Uskaltautuipavatpa rohkeimmat tekemään hankeen lumienkeleitäkin. Yhtäkkiä heidän edestään harppoi muuan teekkari ja äkillisesti syttyneiden katuvalojen kirkkaus ympäröi heidät. Vilu valtasi talveen tottumattomat lumessa kierivät opiskelijat, mutta teekkari kertoi heille: "Älkää peljätkö! Minä ilmoitan teille ilosanoman. Olkoon tämä sähkömiehentien viitta merkiksi teille siitä, että teille on tänään syntyvä kiltalehtien kruunaamaton prinssinakki Maarin talossa, Espoon kaupungissa." Ja samalla hetkellä olivat vaihto-opiskelijat järjestäytyneet suureen rinkiin teekkarin ympärille ylistäen tämän tuomaa tarinaa sanoen: "Kunnia olkoon teekkarin, joka meille satunnaisia faktoja latelee!" Teekkarin säikähdettyä ja poistuttua paikalta ulkomaalaiset poistuivat äkkiä Maarintalon suuntaan, sillä heillä oli mennyt lunta paidankauluksesta sisään ja alkoi tulla vilu. Saavuttuaan Maarintalolle ulkomaalaiset huomasivat, että kaikki oli, kuten satunnainen teekkari oli heille tokaissut. Kaikki, jotka kuulivat ulkomaalaisten hindinkielisen pölinän, olivat ihmeissään, mutta kvantin päätoimittaja kätki sydämeensä kaiken, mitä oli tapahtunut, ja tutkiskeli sitä miettien jutun juurta.

Ulkomaalaiset palasivat kiittäen ja ylistäen suomen valtiota siitä, että olivat päässeet kesken lumileikkiensä lämmittelemään. Ei ollut mennyt hukkaan viime vuoden verollepano.
